---
title: 'Puk, puk, PUK!'
date: '2021-06-03'
---

Dzisiaj chciałem dodać przepis na chleb żytni, który sam piekę, ale za każdym razem, gdy mam pisać po polsku używając zwykłej klawiatury na moim komputerze, czuję się skrępowany. Na codzień korzystam z dvoraka czyli układu klawiatury utworzonego w celu wygodnego pisania w języku angielskim. Nie zawiera on polskich znaków, dlatego tekst napisany nim po polsku wygląda trochę niechlujnie. Ale zainspirowany dvorakiem, utworzyłem własny, polski układ klawiatury (PUK) do wygodnego pisania po polsku. Każda litera z „ogonkiem” ma swoje miejsce na klawiaturze i nie trzeba wciskać żadnego dodatkowego klawisza. Niestety nie udało mi się jak dotąd zainstalować PUK-a pod systemem operacyjnym Windows 10. Doszedłem do wniosku, że najlepiej będzie posłużyć się JavaScriptem do tego, by mapować na PUK litery wpisywane dvorakiem lub qwerty. Niniejszy wpis jest pierwszym, który powstał w ten sposób.